Független Magyar Tudásközpont alapszabálya
==========================================


1.§. Általános rendelkezések
----------------------------

1. A Független Magyar Tudásközpont a 2011. évi CLXXV. törvény alapján, önkéntesen létrehozott, nyilvántartott tagsággal, önkormányzattal, önfenntartó gazdálkodási elvek szerint működő, minden politikától és ideológiától mentes civil egyesület. A továbbiakban: központ.

2. Az egyesület neve: _Független Magyar Tudásközpont_, nemzetközi kapcsolatban angolul: _Hungarian Autonomous Center for Knowledge_

3. A központ működési területe: _Magyarország_, székhelye: _TODO_

4. A központ a mindenkor érvényes jogszabályok keretei között – az Alapszabályban rögzített céljainak megvalósítása érdekében – külföldi államok területén is fejthet ki tevékenységet.

5. A központ felügyeletére a jogszabályokban megfogalmazott előírások vonatkoznak és működése felett az ügyészség a reá irányuló szabályok szerint felügyeletet gyakorol.

6. A központ politikai függetlensége és mentessége biztosítására pártoktól, politikai csoportosulásoktól támogatást nem fogad el, és nem fogadhat el, de ezeket nem is támogathatja; továbbá országgyűlési és önkormányzati képviselőjelöltet nem állít és nem állíthat, nem támogat és nem támogathat.


2.§. A központ célja
--------------------

1. Ipartól független technológiai innováció elősegítése infrastrukturális és szellemi erőforrás biztosításával.

2. Oktatás területén az érdeklődők szakmai, általános és speciális műszaki műveltség szintjének emelésének elősegítése.

3. Elősegíteni az alkotni vágyó szellemet, akaratot, a tagság szabad akaratából történő közös tevékenységet (szabadidő tevékenységet).

4. A fiataloknál a technika iránti érdeklődésük felkeltésének elősegítése; ennek érdekében együttműködés az általános, közép- és felsőfokú oktatási és nevelési, valamint más ifjúsági intézményekkel, szervezetekkel.

5. Részvétel és együttműködés minden olyan tevékenységben, ami a fenti célokat népszerűsíti és elősegíti.

6. Önálló rendezvények szervezése független szakmai fórumok megteremtése és fenntartása érdekében.


3.§. A központ feladata
-----------------------

A központ az Alapszabály 2.§-ában megfogalmazott célok megvalósítása érdekében a következő feladatokat tűzi ki:

1. Szakmai előadásokat, tanfolyamokat, bemutatókat, találkozókat szervezhet, ill. ilyen irányú szervezést támogathat.

2. Szakirodalmat és a szakmával kapcsolatos kiadványokat jelentethet meg.

3. Más intézményekkel, civil és gazdasági szervezetekkel ill. jogi személyekkel együttműködési szerződést köthet.

4. Speciális eszközeivel és lehetőségeivel – felkérés esetén – közreműködhet más szakmai rendezvények és szabadidő programok szervezésében, rendezésében.

5. A központ működése során figyelemmel kíséri a hazai rendeletek, szabályok, nemzetközi előírások alkalmazását és azok betartását.

6. Nemzetközi kapcsolatokat létesíthet és tarthat fenn; részt vesz nemzetközi szervezetek munkájában, együttműködik más országok hasonló szervezeteivel. Tagja lehet hasonló célú hazai és nemzetközi szervezeteknek.

7. A központhoz hasonló tevékenységi körű szervezetek, egyesületek, jogi személyek – külön megállapodásban foglaltak és a jogszabályok betartása mellett – a központ műhelyeit és eszközeit használhatják.

8. Vonatkozó előírások betartása mellett más szervezetekben, szövetségekben a tagjai érdekvédelmi feladatait elláthatja, küldöttei képviselhetik a tagságot.

9. Kollektív amatőr rádióállomás(oka)t és átjátszó(ka)t tarthat fenn és üzemeltethet.

10. Önfenntartó gazdálkodásának elősegítése érdekében vállalkozási és kereskedelmi tevékenységet folytathat, illetve szolgáltatásán keresztül elősegíti tagjai részére műszaki berendezések és tartozékaik, alkatrészek beszerzését és azokat térítés ellenében rendelkezésre bocsátja.

11. Tagjai részére hazai és külföldi szakirodalmat és egyéb információkat szerez be.


4.§. A központ tagsága
----------------------

1. A központnak rendes tagja lehet minden természetes és jogi személy, aki tagságát a tőrvény előírásainak megfelelően megújította, valamint az Alapszabály rendelkezéseit magára nézve kötelezőnek elfogadja és nincs eltiltva a közügyek gyakorlásától.

2. Pártoló tag lehet minden olyan jogi személyiséggel rendelkező szervezet és magánszemély, aki a központ munkáját anyagilag és erkölcsileg támogatja.

3. Külföldi jogi személy, külföldi állampolgárságú magánszemély is lehet tag, ha a központ elnöksége a közvetlenül hozzá benyújtott felvételi kérelmet jóváhagyja.

4. Tiszteletbeli tag lehet – választás eredményeként – az a magánszemély, aki a központ munkájában, erkölcsi támogatásában, kimagasló érdemeket szerzett. Tiszteletbeli tag megválasztása a közgyűlés hatáskörébe tartozik, indítványt a jelöltre központ bármelyik rendes tagja tehet.

5. A központ tagságába való belépés és a kilépés önkéntes, kivéve a tiszteletbeli tagságot, amely választás útján adományozható és lemondással, vagy a közgyűlés határozata alapján visszavonással vagy törléssel szűnik meg.

6. A tagsági viszony akkor lép életbe, ha a belépési kérelmet jóváhagyták, erről a belépőt értesítették és a tag a tagsági díjat (hozzájárulást) befizette. Jogi személyiséggel rendelkező szervezet felvétele esetén a tagdíját a belépő szervezet fizeti.

7. Jogi személyiséggel rendelkező szervezetnek a felvételi kérelemhez csatolni kell egy nyilatkozatot, hogy a saját Alapszabálya vagy a Működési Szabályzata nem ellentétes a központ Alapszabályának előírásaival.

8. A tagfelvételi kérelem elfogadásáról vagy elutasításáról az elnökség dönt. Elutasítás esetén a kérelmező egy hónapon belül kérheti a tagfelvételi kérelmének felülvizsgálatát és a közgyűlés elé terjesztését. A közgyűlés határozata jogerős.

9. A tagsági viszony (tiszteletbeli tagság kivételével) egy évre szól és a következő évi tagdíj illetve az önként vállalt hozzájárulás befizetésével hosszabbítható meg minden év március 31-ig.

10. Az elnökség törölheti a tagok sorából azt a természetes vagy jogi személyt, aki a tárgyév március 31.-éig tagdíját nem fizeti be, és/vagy nem nyilatkozik a befizetés módjáról, vagy egyéb a központtal szemben keletkezett tartozását – előzetes és eredménytelen írásbeli felszólítás után – nem rendezi.

11. A kilépés, kizárás vagy törlés a tagot nem mentesíti a tagsága idején keletkezett kötelezettségei következményei alól, megszűnik azonban a tagsági jogokból eredő minden igénye.


5.§. A tagok (a rendes, pártoló és tiszteletbeli tagok) közös jogai és kötelességei
-----------------------------------------------------------------------------------

### 1. A tagok jogai

1. Részt vehet a központ tevékenységében, több szakterületen, valamint a központ rendezvényein.
2. Meghatározott feltételekkel igénybe veheti a központ szolgáltatásait és kedvezményeit.
3. Viselheti a központ jelvényét, továbbá feltüntetheti, hogy (pártoló, tiszteletbeli) tagja a központnak.

### 2. A tagok kötelességei

1. A központ Alapszabályának, a közgyűlés és az elnökség határozatainak betartása.
2. Amennyiben rádióamatőr tevékenységet végez, az erre vonatkozó állami jogszabályok, verseny és etikai szabályok betartása.
3. Tevékenységével hozzájárul a központ célkitűzéseinek megvalósításához, elősegíti a központ tevékenységének népszerűsítését, elismerésének fokozását.
4. A különféle szolgáltatások igénybevételeiért megállapított költségtérítések, hozzájárulások előírt időben történő befizetése.

6.§. A rendes tagok jogai
-------------------------

1. Sszavazati joggal közvetlenül részt vehet a központ közgyűlések határozatainak meghozatalában, észrevételeket, javaslatokat, ajánlásokat tehet, véleményt nyilváníthat a központ szerveinek működésével kapcsolatban.

2. Választási joga van és 14 év felett minden tisztség viselésére megválasztható, ha vele szemben a jogszabályokban meghatározott összeférhetetlenség nem állapítható meg.


7.§. A pártoló és tiszteletbeli tag jogai
-----------------------------------------

1. Tanácskozási joggal közvetlenül részt vehet a központ közgyűléseinek határozatainak meghozatalában, észrevételeket, javaslatokat, ajánlásokat tehet, véleményt nyilváníthat a központ szerveinek működésével kapcsolatban.

2. Tagdíjat nem fizet.

3. A pártoló tag önként vállalt hozzájárulást fizet, melynek legalacsonyabb összege a rendes tagdíj fele.


8.§. A központ szervezete
-------------------------

1. A központ szervezeti és működési alapelve a demokratikus önkormányzat.

2. Szervei a közgyűlés és az elnökség.


9.§. A közgyűlés
----------------

1. A közgyűlés a központ legfelsőbb szerve. Évente általában egy alkalommal összehívandó. A tagok legalább 1/3-dának írásban előterjesztett indítványa alapján rendkívüli közgyűlést kell összehívni. A közgyűlés a tagok összességéből áll.

2. A közgyűlés összehívásáról – rendkívüli esetet kivéve – a tagságot 15 nappal a közgyűlés időpontja előtt értesíteni kell írásban a közgyűlés helyéről, időpontjáról, tervezett napirendjéről és a bejelentett javaslatokról, fellebbezésekről.

3. A közgyűlés tervezett napirendjén – rendkívüli esetet kivéve – csak azok a témák szerepelhetnek, amelyek a közgyűlés előtt egy hónappal az elnökséghez beérkeztek.

4. Indokolt esetben az elnökség rendkívüli előterjesztést is tehet a közgyűlés kezdetekor. A téma napirendre tűzéséről ekkor a közgyűlés egyszerű szótöbbséggel dönt.

5. A közgyűlés határozatképességéhez a szavazásra jogosultak több, mint a felének megjelenése szükséges. Határozatképtelenség esetén 15 napon belül azonos tárgysorozattal újabb közgyűlést kell összehívni – az összehívástól számított legalább 15 nappal későbbre -, amely a megjelentek számára való tekintet nélkül határozatképes. Ha az ismételt közgyűlés lehetőségére a tagság figyelmét már a meghívóban felhívják, újabb összehívás az eredetileg meghirdetett időponttól legalább három nappal későbbre már az első meghívóban megtörténhet.

6. Határozatait – kivéve a vezetőségválasztó közgyűlést – nyílt szavazással, egyszerű szótöbbséggel hozza.

7. Kétharmados többség kell akkor, ha az Alapszabály elfogadása, illetve módosítása, vagy a központ feloszlásáról, illetve más egyesülettel történő egyesülésének kimondásáról kell dönteni.

8. A rendes közgyűlés napirendjén kötelezően szerepelni kell:

    1. a központ tevékenységéről szóló beszámolónak,
    2. a központ költségvetési teljesítés beszámolójának és a következő év költségvetési terv ismertetésének,
    3. a 4.§. (8) és (9) bekezdés alapján a tagot érintő fellebbezésnek.

9. A közgyűlés hatáskörébe tartozik:

    1. az Alapszabály jóváhagyása, illetve módosítása,
    2. az éves költségvetés és a tagdíj megállapítása és jóváhagyása, az előző évi költségvetés beszámolójának elfogadása,
    3. az elnökség beszámolójának elfogadása,
    4. az elnökség tagjainak megválasztása,
    5. a megválasztott tisztségviselők visszahívása, lemondásának elfogadása,
    6. a központ más szervezetekkel való egyesülésének, szétválásának, valamint a központ feloszlásának kimondása,
    7. a központ részére ingatlan vagyon megszerzése, megterhelése, elidegenítése, jogról való lemondás, valamint minden olyan határozat hozatala, amelynek alapján a központ számára jelentős vagyoni terhek, vagy kötelezettségek keletkezhetnek.
    8. Dönt mindazon kérdésekben, amelyeket a közgyűlés saját hatáskörébe von.


10.§. Az elnökség
-----------------

1. Az elnökség a központ vezetésének operatív szerve. Tagjait a központ vezetőségválasztó közgyűlése nyílt szavazással 2 (kettő) évre választja a központ rendes tagjai sorából. A jelenlévők 1/3-ának kérésére titkos szavazást kell tartani.

2. Az elnökség a következő tisztségviselőkből áll:

    * elnök
    * titkár
    * elnökségi tagok

3. Az elnökségbe választottak megbízatása megszűnik:

    1. a mandátum idejének lejártával,
    2. visszahívással,
    3. lemondással,
    4. elhalálozással,
    5. a központból való kilépéssel, kizárással, a rendes tagság megszűnésével.

4. Az elnökség létszáma 5 (öt) fő.

5. Az elnökség évente szükség szerint, de legalább kéthavonta ülésezik, kivéve a július és augusztus hónapokat.

6. Az elnökség határozatképes, ha tagjainak több, mint a fele jelen van.

7. Az elnökség határozatait egyszerű szótöbbséggel hozza.


11.§. Az elnök
--------------

1. A központ élén az elnök áll, aki irányítja és vezeti – az elnökség közreműködésével – a központ tevékenységét, szervezi az elnökség munkáját és felelős annak eredményességéért.

2. Az elnök hatásköre:

    1. az Alapszabály előírásai, a közgyűlés és elnökségi határozatok végrehajtásának irányítása és ellenőrzése. Ennek érdekében egyszemélyben dönt és intézkedik két ülés között a központot érintő minden olyan kérdésben, amely nem tartozik a közgyűlés, az elnökség, illetőleg szakbizottság kizárólagos hatáskörébe. Döntéseiről az elnökség számára utólagos beszámolási kötelezettsége van.
    2. Képviseli a központot rendezvényeken, hazai és külföldi szervezeteknél, valamint a felügyeleti és államigazgatási szerveknél és egyéb fórumokon.
    3. a közgyűlés és elnökségi ülések összehívásának kezdeményezése és vezetése.
    4. a vezető testületek ülése közötti időben, azok összehívásáig a titkár útján megteszi a szükséges intézkedéseket.
    5. aláírási, utalványozási és munkáltatói jogkör gyakorlása, kivéve a bankszámla feletti rendelkezést [Ptk. 29.§.(3) bek.], melyet az elnökség által a soraiból kijelölt személy(ek) és az elnök együttesen gyakorol.
    6. az elnök – utalványozási jogköre kivételével – meghatározott ügyekben, vagy az ügyek meghatározott fajtájára valamely jogkörét átruházhatja az elnökség meghatározott tagjára vagy a központ valamely tisztségviselőjére.

3. Az elnököt megbízása alapján, vagy távollétében, illetve akadályoztatása esetén a titkár helyettesíti, kivéve azokat az ügyeket, továbbá jogköröket, amelyeket az elnök magának tartott fenn.


12.§. A titkár
--------------

1. Az Alapszabály, a közgyűlés és az elnökség határozatainak megfelelően, az elnök irányítása mellett vezeti a központ ügyviteli munkáját.

2. Gondoskodik a közgyűlés és az elnökség elé kerülő előterjesztések kidolgozásáról, valamint ezen ülések jegyzőkönyveinek, emlékeztetőinek vezetéséről, őrzéséről és nyilvántartásáról.

3. szervezi és támogatja a bizottságok munkáját.

4. Gondoskodik a „megőrzendő” (ad depositum) iratok nyilvántartásba vételéről és megőrzéséről.

5. Gondoskodik a költségvetésbe felvett és utalványozott összegek érvényesítéséről.

6. Gondoskodik a Felügyelő és Ellenőrző Bizottság által feltárt, vagy egyéb úton tudomására jutott hiányosságok megszüntetéséről. Ilyen esetben írásban tájékoztatja a Felügyelő és Ellenőrző Bizottság elnökét és az elnökséget.

7. Felelős a közgyűlés által jóváhagyott költségvetésnek, a központi vagyonnak a hatályos jogszabályok szerinti felhasználásáért és kezeléséért.

8. Előkészíti a közgyűlést és az elnökségi üléseket, javaslatot tesz annak napirendjére.

9. Az elnök felmentése, vagy elhalálozása estén az elnöki teljes jogkört átveszi a legközelebbi közgyűlésig terjedő teljes időszakra.

10. Koordinálja a központ gazdálkodási, vállalkozási tevékenységét.

11. Felelősséggel tartozik és munkájáról beszámol a közgyűlésnek és az elnökségnek.

12. Ellátja mindazon teendőket (ügyviteli, képviseleti stb.), amellyel a közgyűlés és az elnökség megbízza.


13.§. Elnökségi tagok
---------------------

1. Megválasztásuk az Alapszabály 10.§. (1) bek. alapján történik.

2. Pártoló tag elnökségi tag nem lehet.

3. Az elnökségi tagok feladata a két közgyűlés között a tagság képviselete.

4. Az elnökségi tagok más tisztségekre is megválaszthatók, illetve kinevezhetők.

5. Az elnökség tagjai az elnökségben szavazati joggal rendelkeznek.

6. Minden szavazásra jogosult egy szavazattal rendelkezik.


14.§. A központ gazdálkodása
----------------------------

1. A központ éves költségvetés alapján gazdálkodik, amit a közgyűlés hagy jóvá.

2. Működéséhez szükséges bevételek az alábbiakból tevődnek össze:

    1. tagsági díj, pártoló tagi hozzájárulás,
    2. magán és jogi személyek támogatásai,
    3. rendezvények bevételei,
    4. a központ által kiszabott pénzbüntetések, kártérítések,
    5. reklámtevékenységből származó bevételek,
    6. külföldi magán és jogi személyektől származó támogatás,
    7. gazdasági-, vállalkozási tevékenységből származó bevételek,
    8. egyéb bevételek, támogatás stb.

3. A központ vagyona:

    1. készpénz (bankbetét, folyószámlán lévő összeg),
    2. készpénzre szóló követelés,
    3. értékpapírok,
    4. ingó és ingatlan vagyon.

4. A központ bevételeivel és vagyonával önállóan gazdálkodik, tartozásaiért a saját vagyonával felel. A központ tagjai a központ tartozásaiért – a befizetett tagdíjon túlmenően – saját vagyonukkal nem felelnek.

5. A központ a gazdasági-vállalkozási tevékenységét és az abból származó eredmény megállapítását a társadalmi szervezetek gazdálkodási tevékenységére mindenkor érvényes törvények és az azok alapján kiadott rendeletek alapján végzi.


22.§. A központ megszűnése
--------------------------

1. A központ megszűnik:

    1. legfőbb szerv döntése alapján átalakul,
    2. legfőbb szerve a feloszlásáról határoz,
    3. bíróság feloszlatja,
    4. törvényességi ellenőrzési eljárás eredményeképpen a bíróság a bíróság megszünteti vagy megállapítja megszűnését,
    5. fizetésképtelensége miatt indult eljárásban a bíróság megszünteti, és az egyesületet a nyilvántartásból törlik

2. más civil szervezetnek a központhoz való csatlakozása, központba való beolvadása a közgyűlés határozata alapján történik, de ezzel a központ megszűnése nem áll fenn.


23.§.
-----

A központ megszűnése esetén vagyonának felhasználásáról a központ közgyűlése rendelkezik, vagyona – a hitelezők kielégítése után – a központ tagsága között – a tagsági évek figyelembevétele alapján – oszlik szét. A vagyon felhasználásának módját nyilvánosságra kell hozni.


24.§. Záró rendelkezések
------------------------

1. A központ működésére és a jelen Alapszabályban nem részletezett kérdésekre a Polgári Törvénykönyv és a Civil Törvény előírásai és rendelkezései az irányadók.

2. A központ tagjai évente rendszeres tagdíjat tartoznak fizetni, melynek összegét a közgyűlés határozza meg. A tagok önkéntes vállalással az alapösszegnél magasabb tagdíjat is fizethetnek. A tagdíj befizetésének határideje minden év március 31. A rendes éves tagdíj 5000 Forint.

3. Külföldön élő, külföldi állampolgárságú tag a devizajogszabályoknak megfelelően érvényesítheti jogait.

4. Tartósan Magyarországon élő külföldi állampolgár a devizajogszabályok betartása mellett a magyar állampolgárságú tagokkal azonos módon, és azonos szabályok szerint gyakorolhatja tagsági jogait.

5. Ha a központ olyan tevékenységet végez, amelyet valamely jogszabály feltételekhez köt, illetve szabályoz, akkor e tevékenység felett a hatáskörrel rendelkező állami szerv – a hatósági ellenőrzésre vonatkozó szabályok alkalmazásával – felügyeletet gyakorol.

6. A központ felügyeletét az Egyesülési jogról szóló törvényben meghatározott jogkör szerint az ügyészség gyakorolja.

7. A központ Alapszabályában, illetve egyéb szabályzataiban foglalt rendelkezések hivatalos értelmezésére az elnökség jogosult, állásfoglalása a központ valamennyi tagjára, szervére, illetőleg szervezetére nézve kötelező.


Záradék
-------

Ezt az Alapszabályt a központ Közgyűlése TODO fogadta el.

Igazolom, hogy az alapszabály egységes szerkezetbe foglalt szövege megfelel az alapszabály módosítások alapján hatályos tartalmának
